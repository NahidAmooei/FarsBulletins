# بولتن 1: ویژه سردار سرلشکر پاسدار حسین سلامی: فرمانده کل سپاه پاسداران انقلاب اسلامی
این بولتن صرفا در یک نسخه آماده و منتشر شده است.

 بمنظور ضرورت آشنایی و اطلاع رسانی دقیق تر از آخرین اخبار و تحولات پشت پرده سیاست ، شایعات، فضای مجازی، مطالبات واقعی و غیر واقعی مردم،
 ترندهای فضای مجازی،تحولات منطقه و حوزه بین الملل، رصد مطالب منتشر شده در خصوص اهم شبهات مربوط به مقام معظم رهبری، سران قوا و 
 فرماندهان سپاه پاسداران انقلاب اسلامی و چهره های خبر ساز هفته و همچنین آخرین وضعیت امنیتی سراسر کشور، خبرنامه ویژه ای به همت جمعی از صاحبنظران
رسانه جمع آوری و تدوین شده است. این بولتن با توجه به مشغله ها و تراکم کاری صرفا جهت بهره برداری سردار سرلشکر پاسدار حسین سلامی فرمانده
کل سپاه پاسداران انقلاب اسلامی تنظیم و ارایه شده است.
 
## اخبـار

### تاکید رهبر انقلاب بر عدم القای وضعیت عادی کشور در شرایط کرونایی
برخی از کارشناسان معتقدند که حضور رهبر انقلاب در نماز عید سعید فطر واقعا یک شوری را در جامعه و افکارعمومی ایجاد می‌کرد اما امسال این اتفاق شکل نگرفت.

در همین حال به نقل از حجت الاسلام مسعود خامنه ای گفته شده که رهبر انقلاب نسبت به این که نباید این گونه به جامعه القا شود که شرایط کرونایی در
کشور عادی شده است، مقید هستند. همچنان که ایشان امسال به آستان قدس رضوی نیز  که برای ایشان حتی جنبه الهام بخشی دارد، مشرف نشده اند.

### تاکید رهبر انقلاب به فرماندهان سپاه برای نگارش خاطرات خود به صورت روزنوشت
روایتی از توصیه ها و سفارشات رهبر انقلاب به فرماندهان سپاه حاکی است که ایشان به فرماندهان سپاه فرموده بودند که شما خاطرات خود را به صورت روزنوشت 
بنویسید. همین مطالب را و همین روزنوشت‌ها را داشته باشید.

### گزارشی درباره تحیر رئیس سازمان صدا و سیما از وضعیت داخلی این سازمان
محسن مهاجرانی در گزارشی به رهبر انقلاب درباره دیدار دوباره خود با پیمان جبلی رئیس سازمان صدا و سیما – که در این دیدار علی لاریجانی نیز حضور داشته است-
نوشته که  آقای جبلی نسبت به مسائل حوزه مدیریتی خود خیلی متحیرتر از جلسه قبل یافتم.

گفتنی است که پیمان جبلی به پیشنهاد حسین محمدی نشستی را با مدیران سابق سازمان صدا و سیما با هدف کسب نظرات و پیشنهادات آن ها برای مدیریت بهتر
این سازمان برگزار کرده بود.

پیمان جبلی در این نشست گفته که به هر قسمتی از سازمان که ورود می کنیم کاملا پوکیده است و نمی دانم باید چکار کرد؟

علی لاریجانی در این نشست گفته که درست است این مطلب از زمان آقای ضرغامی شروع شد و یک مسئله ریشه‌دار است باید خیلی جدی با آن برخورد شود.
من با روحیه‌ای که از شما سراغ دارم قطعا قادر نخواهید بود که آن را حل کنید.

### ماموریت ویژه آیت الله رئیسی درباره بررسی علل افزایش روند بدحجابی و بی حجابی
گزارشی از وضعیت بد حجابی و بی حجابی تقدیم رهبر انقلاب شده است. رهبر انقلاب علاوه بر تذکر به آیت الله رئیسی، دستوراتی را نیز ذیل گزارش مرقوم کرده اند.

ظاهرا رهبر انقلاب مرقوم کرده اند که این موضوع مهم و به صورت ویژه رسیدگی کنید و دستگاه‌های مربوط را جمع کنید و استنباط هر یک از آن ها  را به من گزارش بدهید.

آیت الله رئیسی پس از دریافت تذکر و دستورات رهبر انقلاب، کمیته فرهنگی مرکب از وزیر ارشاد، وزیر علوم و وزیر بهداشت و رئیس سازمان تبلیغات اسلامی و آیت الله علم الهدی تشکیل و به این کمیته ماموریت داده تا درباره گزارش ارائه شده به رهبر انقلاب فعالیت ایجابی انجام دهند که روند بد حجابی و بی حجابی را کاهش دهد. 

### دولت باید گزارشی از اقدامات خود برای اجرای سیاست های کلی نظام در حوزه تامین اجتماعی ارائه کند
دولت مکلف شده تا طی 6 ماه نسبت به اجرای سیاست های کلی نظام درباره تامین اجتماعی اقدام کند و گزارشی را در این باره به دفتر رهبر انقلاب ارائه کند. 

### گلایه مندی رهبر انقلاب از فشارهای وارده به تیم هسته ای 
گزارشی از عملکرد تیم مذاکره کننده هسته ای به رهبر انقلاب ارائه شده و ایشان از فشارهای وارده به تیم هسته ای گلایه کرده اند. البته گفته شده که این به منزله این نیست که رهبر انقلاب از تمامی اقدامات صورت گرفته از سوی تیم هسته ای رضایتمند هستند.

### دستور رهبر انقلاب درباره بررسی علت بروز حواشی تیم های فوتبال ایران و لبنان در مشهد
گزارشی درباره اتفاقات و حاشیه های دیدار تیم ملی فوتبال ایران و لبنان در مشهد تقدیم رهبر انقلاب شده و ایشان در ذیل این گزارش مرقوم فرموده اند که از مسئولان امنیتی سئوال و بازخواست شود که چرا شهر مشهد برای میزبانی انتخاب شده است؟ چه مطالبی دخیل بوده که وضع را به اینجا رسانده است؟ چرا آقایان دستگاه امنیتی نباید حساس باشند؟ کلا چه کسانی دست اندر کار ایجاد این مسئله بوده اند؟ ایشان همچنین مرقوم فرموده اند که از نظر من چه نفعا و چه اثباتا در مورد ورود زنان به ورزشگاه ها چیزی گفته نشود.

### تذکرات رهبر انقلاب به آیت الله رئیسی درباره روند گرانی ها
رهبر انقلاب در دیدار اخیر آیت الله رئیسی با ایشان درباره روند گرانی ها تذکراتی داده اند. 

### انتقاد شدید آیت الله رئیسی از وزرای کابینه 
آیت الله رئیسی پس از دیدار با رهبر انقلاب و تذکرات ایشان درباره روند گرانی ها به دولت، در نشست اخیر هیئت دولت با لحن تند و پرخاش‌گونه‌ای خطاب به وزرا گفته شما چکار می‌کنید؟ چرا در این مورد اقدامی نمی‌کنید؟

### تشکیل دبیرخانه ای برای نظارت و کنترل قیمت ها 
هیئت دولت در نشست اخیر خود با هدف مقابله با روند گرانی ها مقرر کرده که دبیرخانه ای زیر نظر محمد مخبر معاون اول رئیس جمهور با عنوان تنطیم بازار
و رسیدگی به وضعیت بازار و نظارت بر قیمت ها تشکیل شود. 

### نامه آیت الله رئیسی به رهبر انقلاب درباره مسئولیت برنامه و بودجه کشور
آیت الله رئیسی در نامه‌ای به رهبر انقلاب نوشته که براساس قانون اساسی مسئول برنامه و بودجه کشور رئیس جمهور است. روحانی هم نامه ای
با این مضامین را به رهبر انقلاب نوشته بود
. 
گفتنی است که مجلسی‌ها به نظر قانون اساسی که رئیس جمهور را مسئول مستقیم برنامه و بودجه می‌داند، توجه نمی‌کنند.

### نامه گلایه آمیز آیت الله رئیسی به رهبر انقلاب درباره مداخلات مجلس 
آیت الله رئیسی در نامه ای مستند به رهبر انقلاب از مداخلات مجلس در امور اجرایی کشور گلایه کرده است.

### استقبال 30 درصدی مخاطبان سیما از سریال های رمضانی 
براساس گزارش مرکز تحقیقات سازمان صدا و سیما میزان استقبال مخاطبان از سریال‌های تلویزیونی ماه مبارک رمضان در حدود 30 درصد بوده است.

### تقلای شبکه ضد انقلاب ایران اینترنشنال برای القای شکل گیری اختلاف میان مجلس و دولت
شبکه فارسی زبان ایران اینترنشنال وابسته به آل سعود با انتشار گزیده ای از صدای حجت الاسلام مهدی طائب در نقد عملکرد برخی از اطرافیان آیت الله رئیسی
علیه قالیباف، در قالب مصاحبه ها و گفت وگو ها درصدد القای بروز و تشدید اختلاف میان دولت و مجلس برآمده است.

### حمله به دولت از سوی یکی از نیروهای سازمان اطلاعات سپاه
علی قلهکی یکی از سربازان سازمان اطلاعات سپاه در سلسله توئیت هایی به بهانه افزایش قیمت آرد به نقد عملکرد دولت آیت الله رئیسی می پردازد.
برخی از کارشناسان خواستار تدبیر سازمان اطلاعات سپاه در این باره شده اند.

### تحلیلی درباره خط رسانه‌ای اصلاح‌طلبان و برخی چهره‌های جوان جبهه انقلاب:
در شرایطی که دولت در حال اجرای یک طرح بزرگ اقتصادی است خط اصلی جریان اصلاحات ناتوان نشان دادن دولت از اجرای طرح‌های بزرگ است. شاید این خط رسانه‌ای ناشی
از آن است که امکان هیچ هجمه دیگری برای این دولت وجود ندارد. این دولت هم صادقانه با مردم رفتار می‌کند و هم تلاش مجدانه در مسیر درست را در پیش گرفته است.
انگ فساد هم به پیشانی این دولت نمی‌چسبد. تنها یک راهکار برای جبهه اصلاحات باقی مانده است و آن کلیدواژه «ناتوانی» است.

جالب آنکه برخی چهره‌های جوان حزب اللهی هم در این مسیر با جریان اصلاحات همسو عمل می‌کنند و دولت را ناتوان جلوه می‌دهند. حتی تلاش دارند دولت را کم توان
ذهنی نشان دهند. دولت در وضعیتی قرار دارد که مهم‌ترین اصلاحات اقتصادی را در شرایطی پیش می‌برد که جریان مدعی انقلابی‌گری او را متهم به ناتوانی ذهنی،
همسوی با رقبای سیاسی خود می‌کند.

### واکنش تند مهدی جمشیدی به عملکرد دولت
مهدی جمشیدی عضو هیئت علمی پژوهشگاه فرهنگ و اندیشه اسلامی در یادداشتی در نقد دولت آیت الله رئیسی نوشته که این دولت انقلابی است و دلسوز، اما افسوس که
زبانش از دست و پایش فروتر است، علمش از زبانش سست تر است، عقلش از علمش سبک‌تر است، عقل راهبردیش از عقل حقوقیش کم مایه‌تر است. روایتش از واقعیتش
کمرنگ تر است. انقلابش از نظامش رقیق‌تر است. انتصابش از اعتقادش نازل‌تر است.

وی نوشته که ما عطش نقادی نداریم اما چه بکنیم که اگر نگوییم زاویه‌ها بزرگتر و لغزش‌ها بیشتر می‌شوند و آرمان‌های انقلابمان رنگ می‌بازد.

### طعنه و کنایه تاج زاده به برخی از چهره های انقلابی منتقد دولت 
به گفته برخی از کارشناسان، انتقادات زودهنگام برخی از چهره های انقلابی از دولت آیت الله رئیسی سبب سواستفاده جریان رقیب شده است. مثلا مصطفی تاج زاده
در توئیتی مدعی شده که  ما به رئیس دولت دوم خرداد با گذشت بیست سال از آن دوران همچنان افتخار می‌کنیم و خود را وامدار ان دولت می‌دانیم اما الان هنوز
هیچی نشده حزب‌اللهی‌ها از دولت خود انتقاد می کنند.

### هشدار درباره تحرکات یک جریان سیاسی در انتخابات آینده
برخی از کارشناسان نسبت به فعالیت یک جریان سیاسی - که در روزنامه ایران و سایت خبری رجانیوز وجود دارد- در انتخابات آتی مجلس و ریاست جمهوری
ابراز نگرانی کرده اند.

### پیش بینی شکل گیری آشوب و اغتشاش احتمالی در دانشگاه ها 
گروهی از کارشناسان نسبت به احتمال شکل گیری روند آشوب و اغتشاش در دانشگاه ها در سال تحصیلی آینده هشدار می دهند.

### پیش بینی احمدی نژاد از احتمال عدم تمدید عضویت خود در مجمع تشخیص مصلحت نظام
به گفته برخی از کارشناسان، محمود احمدی نژاد با پیش بینی احتمال عدم تمدید عضویت خود در مجمع تشخیص مصلحت نظام از شرکت در جلسات اخیر این مجمع خودداری
کرده است.

### انتقاد وزیر آموزش و پرورش از دخالت مجلس در انتصابات این وزارت خانه
یوسف نوری وزیر آموزش و پرورش از دخالت و فشار برخی از نمایندگان مجلس در انتصابات این وزارت خانه گلایه کرده است. 
برخی از کارشناسان به وی پیشنهاد داده اند که بدون توجه به این گونه رفتارها با قدرت انتصابات خود را انجام دهد.

### رشد چشمگیر حضور مخفیانه سفرا در استان‌های کشور
تعدادی از سفرا و دیپلمات‌های اروپایی طی دو ماه اخیر بصورت مخفیانه در استان‌های کشور تردد داشتند.

به بهانه روز قدس و بیانات مقام معظم رهبری در این روز،  هزینه زایی سیاست نظام در مقابله با اسرائیل و فضاسازی پیرامون موضوع عادی سازی روابط برخی
کشورها با اسرائیل مهم ترین محورها در مطالب جریان شبهه افکن بوده است.

در چند وقت اخیر تمرکز جریان شبهه افکن بر موضوع اسرائیل و سیاست نظام در باب آن افزایش یافته است. افراد این جریان به بهانه های گوناگون القای شبهه
اصلیِ هزینه زا بودن سیاست نظام در باب اسرائیل را در دستور کار خود قرار می دهند. نکته قابل تامل دیگر این که خط مشخصی از القای شبهات آغاز شده تا
چنینی القا کند که ریشه همه تحریمها و مشکلات اقتصادی نظام بواسطه به رسمیت نشناختن این کشور جعلی از سوی جمهوری اسلامی  است.


## موضوعات ترند شده در فضای مجازی

بررسی داده­ها و محتواهای تولید شده از تاریخ 17 اردیبهشت تا 20 اردیبهشت، توسط کاربران شبکه­های اجتماعی و آمارهایی از موضوعات ترند در شبکه اجتماعی توییتر،
برخی از موضوعات مهم به شرح زیر است:

### ترند هشتگ های فضای مجازی بعد از گفتگوی تلویزیونی رئیس جمهور با مردم

### ابرموجودیت پست‌های توییتر فارسی

در ابرموجودیت این تصویر کلمات خوزستان، رئیسی، افغانستان، قالیباف پررنگتر نشان داده شده است؛ که از موضوعات بحث­برانگیز در توییتر بوده است. 


### ابر هشتگ پست­های موجودیت خوزستان توییتر فارسی

با کلیک بر کلمه خوزستان، ابرهشتگ­های حول موضوع خوزستان، کلماتی مانند ایذه، سوسنگرد، اعتراضات سراسری، قیمت جان و نان است.

### ابر هشتگ پست های موجودیت "رییسی"  توییتر فارسی

### یکی دیگر از داغ‌ترین کلیدواژه‌ها ابر هشتگ "افغانستان" توییتر فارسی بوده است

### ابر هشتگ "قالیباف" توییتر فارسی

در این تصویر، بیشترین موضوعات محور کلمه قالیباف، سیسمونی گیت، سیسمونی-قالیباف، فایل صوتی،  دستمال کثیف است

## اخبار و شایعات مربوط به فرماندهان سپاه

### انتشار فصل دوم سریال صهیونیستی تهران با محوریت فرمانده جدید کل سپاه
"تهران" سریالی در مورد سفر یک هکرِ "موساد" به تهران برای نفوذ در سیستم پدافند هوایی ایران و مهیا کردن موقعیت برای حمله جنگنده‌های اسرائیلی به تاسیسات
هسته‌ای می‌باشد. که توسط اسرائیلی ساخته شده است.

در این فصل شخصی به نام سردار قربان محمدی قرار است توسط رهبر انقلاب به عنوان فرمانده کل سپاه منصوب شود که وی در حال رفتن به سمت بیت رهبری برای دریافت
مسئولیت جدید خود و درجه سرلشگری درگیر ماجرای حمله هکری صهیونیست‌ها می شود. در این سریال تصیویری داعش گونه از سپاه به نمایش گذاشته شده است

### انتصاب داماد سرلشکر رشید به عنوان مدیرعامل پتروشیمی آریاساسول
شنیده شده آقای محمدرضا حیدرزاده  (داماد سرلشکر رشید فرمانده قرارگاه خاتم الانبیا ) به عنوان مدیرعامل پتروشیمی بزرگ و مهم آریاساسول منصوب شد که با نماد
آریا در بورس شناخته شده است.

ادعا شده نامبرده فاقد سوابق مدیریتی بوده و با عنوان یک فرد متولد ۶۸ از ابتدا شروع کاری در پست های مشاوره ای بالایی حضور داشته است و گفته شده این فرد
توسط آقای مخبر حمایت می شود!

### وقت دادن امتیاز به سپاه فرارسیده است
فارن پالیسی در یادداشتی به آمریکا توصیه کرده با پذیرش درخواست ایران مبنی بر خروج سپاه از فهرست «سازمان‌های تروریستی خارجی» وزارت خارجه آمریکا، روند
احیای برجام را‌‌‌‌‌‌‌‌ تسهیل کند. نویسنده معتقد است دلیل مخالفت آمریکا با حذف سپاه از این فهرست، خودداری از ارائه امتیاز در مسائل غیرهسته‌ای است. اگر آمریکا
در این مسائل امتیازی بدهد از سوی متحدان منطقه‌ای خود شماتت قرار خواهد گرفت که چرا در مقابل، امتیازی از ایران اخذ نکرده است، رابرت مالی و آنتونی بلینکن
در راستای کاستن از مخالفت‌های متحدان آمریکا گفته اند که حتی در صورت خروج سپاه از فهرست تحریم‌های دیگر علیه سپاه باقی خواهد ماند که مانع تجارت شرکت‌های
دولت‌های خارجی با سپاه خواهد بود. در پایان این یادداشت ذکر شده که برای جلوگیری از کاهش زمان گریزه هسته‌ای و فروپاشی برجام، بهتر است آمریکا این امتیاز را
ارائه دهد و برای تضعیف سپاه، در بلندمدت سیاست‌هایی مبنی بر تغییر رفتار ایران در منطقه اتخاذ کند.

### وزیر خارجه امریکا: تنها خروجی تحریم سپاه ممنوعیت ورود سربازان به آمریکا است
وزیر خارجه آمریکا: گذاشتن سپاه در فهرست تروریستی فقط سبب جلوگیری از ورود به آمریکا برای سربازانی که اجباری آنجا خدمت می کنند شده است

### انتقادهای صریح یک دانشجو در حضور رهبری از دخالت سپاه در سیاست 
سحام نیوز: انتقادهای صریح یک دانشجو در حضور رهبر جمهوری اسلامی در باره دخالت مستقیم اعضای دفتر رهبری و دخالت سپاه در سیاست و انتخابات به صورتي كه
به جان هم مي افتند براي انتخاب يك كانديدا و عدم بازخواست از نهادهای زیر نظر رهبری، یتیم ماندن قانون‌ اساسی، تجمیع قوا بجای تفکیک قوا، 
«اوضاع فعلی مملکت در یک وضعیت بی‌قاعدگی بسر میبرد!»

### چطور بودجه سپاه فاسد چند برابر مي شود اما برای همسان سازی حقوق معلمان بودجه نداريد؟
سایت معاند سحام نیوزدر مطلبی به قلم ابوالفضل قدیانی سپاه پاسداران را تخطئه کرده است. متن این یادداشت بدین شرح است:

“هوالحکیم

سال های درازای است که معلمان شریف و خدوم کشور حقوق مسلم ، قانونی و ابتدایی خود را به اشکال گوناگون با محوریت کانون صنفی معلمان که اخیرا تبدیل به شورای
هماهنگی تشکل‌های صنفی معلمان شده مطالبه می کنند اما تا کنون به مطالبات به حق و قانونی آنان پاسخی جز لفاظی و وعده های سرخرمن نداده اند تا این که
از این بی عدالتی و ظلم آشکار جان به لب شدند و به قول یکی از معلمان عزیز کارد به استخوانشان رسید ناگزیر در سطحی بسیار وسیع به خیابان آمدند و در
بیش از صد شهر به دفعات تجمعات اعتراضی به عدم پاسخگویی حکومت به مطالباتشان بر پا کردند. البته تجمعاتی کاملاً مدنی، قانونی،مسالمت آمیز و خشونت پرهیز.
مطالبات اصلی آنان « رتبه بندی، همسان سازی حقوق، آزادی معلمان زندانی ، تحصیل رایگان فرزندان محروم جامعه و اجرای عدالت» است. اعلام کرده اند که تجمعات
اعتراضی متناوباً برگزار خواهد شد و همچنان برای رسیدن به حقوق حقه خود پا فشاری خواهند کرد چرا که حکومت ولایی کما فی السابق حقوق معلمان را نا دیده می انگارد
و گوش شنوایی برای خواسته های ابتدایی آنان ندارد و بنا هم ندارد که صدای حق طلبان را بشنود. معلمان شریف در مسیر حق خواهی و عدالت طلبی خود هزینه های
زیادی داده‌اند و کماکان استبداد بر آنان هزینه تحمیل می‌کند . عزیزانی نظیر اسماعیل عبدی، محمود بهشتی ، رسول بداغی، محمد حبیبی ، علی اکبر باغانی و...
سال ها زندان کشیده اند اسماعیل عبدی بیش از ۶ سال است در زندان به سر می برد، رسول بداغی اخیراً به پنج سال زندان محکوم شد، برای بهشتی و حبیبی هم
پرونده های جدید تشکیل داده‌اند و معلمان عزیزی که اخیراً در تجمعات اعتراضی در شهرهای مختلف دستگیر شده و بلا تکلیفند. شنبه‌ ۱۴۰۱٫۲٫۱۰ اعلام شد محمد حبیبی،
رسول بداغی ، علی اکبر باغانی و جعفر ابراهیمی برای پیشگیری از تجمعات روز کارگر و روز معلم دستگیر شده اند. اما با این وصف و علیرغم تمامی فشارها جنبش
معلمان تداوم یافته و همچنان محکم و استوار مطالبات قانونی و بر حق خود را پیگیری می کنند این تداوم موجب ترس و نگرانی شدید مستبد خودبین ، مدافعان وی و
در نتیجه تهاجم به جنبش خشونت پرهیز معلمان شده است چون پایه های حکومت خود را سست و لرزان و فرو ریزی تدریجی آن را مشاهده می کنند . تعهد معلمان عزیز به
دفاع از حقوق حقه خود سبب وحدت و استحکام صفوفشان  و همچنین ارتقاء آگاهی عمومی گردیده است . این ارتقاء آگاهی به نوبه خود می تواند حمایت دیگر اقشار جامعه
را از جنبش معلمان به همراه داشته باشد . حرکت اعتراضی معلمان نشان شکستن یک عادت خطرناک است آن عادت خطرناک عبارت است از عادت به تحمل رنج و ظلم و ستم ناشی
از   سلطهٔ حکومت های استبدادی و به خصوص حکومت تمامت خواه استبداد دینی است که انسان ها را از انسانیت شان تهی کرده وجباران را در جباریت خود جری تر و در
اعمال ظلم و سرکوبشان مصمم تر می سازد. مستبد امروز ایران علی خامنه‌ای و اعوان و انصار و دولت دست نشانده اش نه تنها به مطالبات بر حق و قانونی معلمان پاسخ
نمی دهند بلکه همین تجمعات مسالمت آمیز و خشونت پرهیز و قانونی را هم تحمل نمی کنند و هر از گاهی به تجمعات اعتراضی معلمان در شهرهای مختلف حمله ور شده و
عده ای از آنان را دستگیر می کنند ، عده ای دیگر را احضار و برای آنان پرونده سازی می کنند.خود کامه ایران و سرکوبگرانش در این توهمند که با این تهاجم ها
و بگیر و ببندها می توانند معلمان را از مطالبات قانونی خود منصرف و به سکوت وادار نمایند البته که قادر به چنین کاری نخواهند بود و نهایتاً مقاومت نظام
در مقابل این جنبش شکسته خواهد شد .ابراهیم رییسی این به اصطلاح رئیس جمهور در واقع فرمانبر و کارگزار خود کامهٔ ایران علی خامنه‌ای می گوید ما نمی‌توانیم کاری
برای معلمان انجام دهیم چون بودجه کافی نداریم ، مجلس نمایشی_ فرمایشی با آن رئیس غارتگر رسوایش قریب به همین مضمون را می گوید . سؤال اینجاست که چطور بودجه
دارید تا بودجه سپاه را چندین و چند برابر کنید و بودجه کشور که متعلق به ملت است و معلمان مظلوم هم عضو جدایی ناپذیر این ملت می باشند این چنین نثار
فرماندهان تا مغز استخوان فاسد سپاه پاسداران کنید اما برای رتبه‌بندی و همسان سازی حقوق معلمان که سبد حداقل هزینه محسوب می‌شود بودجه ندارید؟ فایل صوتی ای
که اخیراً از فرماندهان سپاه پخش شد گوشه‌ای از فساد ساختاری  و نهادینه شده را در حاکمیت نشان می دهد. البته ملت ستمدیده و غارت شدهٔ ایران از ده ها و صدها
برابر آن با خبر و آگاهند و هر روزه طعم مرگ آور آن را می چشند."

### کنایه سایت سحام نیوز به فرمانده سپاه
سحام نیوز: تعجب میکنم که تا الان سردار سلامی خبر تشکیل قرارگاه کنترل قیمت #ماکارونی در سپاه رو اعلام نکرده./علی نانوایی

### دفاع روزنامه وابسته به سپاه از اقدام دولت برای گرانی‌ نان
سحام نیوز: گرانی تدبیر اقتصاد نان است

ارگان مطبوعاتی سپاه پاسداران انقلاب اسلامی در دفاع از گران شدن نان نوشت:۱۰ میلیون مهاجر در کشور هستند که نان دولتی می‌خورند؛ مصرف آن‌ها بیش از مردم خودمان
است!

### دفاع سردار سنايی راد از گران كردن نان: مردم زياد نان مي خورند
سحام نیوز: رسول سنایی‌راد، سردار سپاه و معاون دفتر عقیدتی-سیاسی فرمانده کل قوا در سرمقاله روزنامه جوان از تصمیم دولت برای گران کردن نان و حذف
ارز ۴۲۰۰ تومانی کالاهای اساسی دفاع کرد و گفت سرانه مصرف نان مردم ایران بالا است، مردم زیاد نان می خورند و با اجرای نرخ‌گذاری جدید مصرف نان ۵۰ درصد
کاهش خواهد یافت.

### روسیه پایگاه های خود در سوریه را به سپاه واگذار کرده است
تایمز اسراییل به استناد گزارشی از روزنامه مسکو تایمز، نوشت: روسیه برای تقویت نیروهایش در اوکراین، خارج کردن برخی سربازانش از سوریه و انتقال آنها
به اوکراین را آغاز کرده است و پایگاه‌های نظامی تخلیه‌شده سربازان روس در اختیار نیروهای سپاه پاسداران و حزب‌الله لبنان قرار گرفته است.

فرزین ندیمی، تحلیلگر امور دفاعی و امنیتی: از سال ۲۰۲۱ که نیروهای نظامی روسیه از سوریه خارج شدند، سپاه پاسداران حضور نظامی‌اش را در حلب افزایش داد و
در فرودگاه‌های نظامی و غیرنظامی این شهر، پایگاه‌های نظامی ساخت. جنگ اوکراین نیز باعث تحرکات بیشتر جمهوری اسلامی در سوریه شده است

## اخبار بین الملل

### تحلیل جنگ اوکراین و دستاوردهای آن برای ایران

حدود 80 روز از جنگ اوکراین می‌گذرد. تلقی دستگاه اطلاعاتی روسیه این بود که این جنگ نهایتاً‌ ظرف سه تا چهار هفته به پایان می‌رسد و با تسلیم ولودیمیر زلنسکی و
تصرف کی‌یف به پایان می‌رسد اما با شکست پلن A ارتش روسیه، اکنون ولادیمیر پوتین، رئیس‌جمهور روسیه، دستور آغاز پلن B را صادر کرده است.

روس‌ها از ابتدا برای پایان جنگ، پنج شرط را برای آتش‌بس مطرح کرده‌اند که زلنسکی تا کنون با چهار شرط موافقت کرده است:
1. خلع سلاح هسته‌ای اوکراین
2. بی‌طرفی کامل اوکراین در حوزه سیاسی و نظامی و امنیتی در منطقه
3. عدم عضویت اوکراین در ناتو
4. به‌رسمیت شناختن کریمه از سوی اوکراین
5. به‌رسمیت شناختن الحاق منطقه دونباس (مناطق روس‌نشین دونتسک و لوهانسک از شهر شوستا در شمال اوکراین تا بندر ماریوپول در جنوب با جمعیت حدود 10 میلیون نفر)
به خاک روسیه

زلنسکی هنوز به شرط پنجم تن در نداده زیرا این اقدام، بزرگترین ننگ تاریخی است که به‌عنوان وطن‌فروشی در کارنامه او ثبت خواهد شد.

روس‌ها هم تحت هیچ شرایطی حاضر به توقف جنگ نیستند زیرا هر گونه عقب‌نشینی بدون دستاورد، به‌معنای پایان دوره حاکمیت روسیه فدراتیو و مرگ سیاسی پوتین و دولتش
خواهد بود و زیر بار چنین ذلتی نخواهند رفت.

برخی برآوردها حاکی از این است که پوتین در صورت ناتوانی در تصرف کی‌یف و سرنگونی دولت فعلی، احتمال دارد دست به سلاح هسته‌ای هم ببرد که البته به احتمال
زیاد، محدود خواهد بود.

### دستاوردهای جنگ اوکراین برای ایران
1. درگیرسازی ناتو به‌عنوان بزرگترین محور دشمنی با جمهوری اسلامی ایران در جهان 
درگیری روس‌ها با ناتو به فرسایش توان نظامی اعضای پیمان آتلانتیک شمالی انجامیده و از سوی دیگر، کانون توجهات، از سمت ایران و منطقه، به سمت اوکراین منحرف شده
و ناتو برای اولین بار پس از جنگ جهانی، درگیر تحولات داخلی اروپا شده است که تمامی این موارد، به سود جمهوری اسلامی است.

2. لغو تصمیم علاقه‌مندان به عضویت در ناتو
پیوستن کشورهایی در شمال جمهوری اسلامی ایران که قرار بود طی ماه‌ها و سال‌های آینده به ناتو بپیوندند در پی جنگ اوکراین برای سال‌ها به تعویق افتاده است زیرا
همه این کشورها از واکنش مشابه روس‌ها واهمه دارند و حاضر به پذیرش چنین ریسکی نخواهند شد.

3. تحریم روسیه
توقف صادرات کالاهای روسی به غرب به علت تحریم‌های آمریکایی و اروپایی، باعث افت قیمت این کالاها شده و از آنجا که صنایع و کشاورزی روسیه، پیشرفته است و
در همه زمینه‌ها اعم از نظامی و تسلیحاتی، انواع غلات، نهاده‌های دامی، دانه‌های روغنی، پوشاک، صنایع کارخانه‌ای و.. این مواد از سوی روسیه قابل تأمین هست.

اخیراً هیأتی از روسیه به‌صورت محرمانه برای مذاکره به تهران آمده و بحث تأمین ویژه پوشاک باکیفیت از سوی روسیه به‌عنوان یکی از کالاهای مورد نیاز مردم مطرح شده
که باعث کاهش قیمت پوشاک در داخل در شرایط اقتصادی فعلی خواهد شد.

همچنین تا چند روز دیگر، محموله بزرگی از گندم از روسیه وارد کشور خواهد شد که مشکل کمبود آرد و ذخایر استراتژیک کشور در این حوزه را برطرف خواهد کرد.
روس‌ها در سال زراعی گذشته قریب به ۳۸ درصد صادرات گندم دنیا را به نام خود ثبت کرده‌اند که بخشی از این میزان تولیدات، می‌تواند نیاز هفت میلیون‌ تنی گندم
کشورمان را در شرایط بحران جهانی گندم و مشکل داخلی صنایع تولید نان و ماکارونی حل کند.

4. تقویت کریدور شمال‌-‌جنوب
روس‌ها با توجه به خفگی ژئوپلتیک و محاصره نظامی از سوی ناتو، تمایل پیدا کرده‌اند که در حوزه تقویت کریدور ترانزیتی شمال – جنوب فعال شوند که این موضوع تا
حدودی باعث بهبود روند درآمدهای ترانزیتی کشور شده به‌گونه‌ای که نسبت به مدت مشابه سال گذشته، تا کنون حدود 3 میلیارد دلار افزایش درآمد ارزی از این محل
داشته‌ایم.

5. نیاز روس‌ها به ایران در حوزه دور زدن تحریم‌ها
با توجه به تشدید تحریم‌های روزمره از سوی غربی‌ها علیه روسیه، هیئات دیپلماتیک و اقتصادی و اطلاعاتی متعددی از طرف روس‌ها به‌صورت محرمانه به تهران آمده‌اند تا
در زمینه اقتصاد مقاومتی و ترفندها و راهکارهای مقابله با تحریم‌ها، از سوی ایرانی‌ها آموزش ببینند.

6. چندقطبی‌شدن نظام بین‌الملل
جنگ اوکراین، به تقویت چندقطبی‌شدن نظام بین‌الملل انجامیده و کشورهای همپیمان روس‌ها که بالغ بر صد کشور در جهان می‌شوند از جمله چین، ایران،‌ هند، محور بریکس،
پیمان شانگهای و..، به شکست جهان تک‌قطبی متمایل‌تر شده‌اند و از سوی دیگر نیز معاملات انرژی اروپا در تعامل با روسیه به سمت بکارگیری روبل به جای دلار رفته است.

برخی تحلیل‌های بین‌المللی حاکی است چین هم با توجه به ضعف ناتو، اقدام به تصرف تایوان کند و ایران نیز در میان‌مدت، به سمت بازپس‌گیری برخی از سرزمین‌های جداشده
از مام میهن بیفتد.

7. بحران آوارگان برای غرب
تا این لحظه، دست‌کم 5 میلیون آواره اوکراینی وارد کشورهای اروپایی،‌ آمریکا و کانادا شده‌اند که فشار هزینه‌ای سنگینی را به غرب تحمیل کرده و باعث انحراف اذهان
عمومی از ایران و منطقه به سمت غرب شده است.

8. تثبیت حاکمیت ژئوپلتیک روسیه بر دریای سیاه
از آنجا که بخش زیادی از دریای سیاه هم‌اکنون به‌واسطه سلطه ترکیه بر سواحل جنوبی، در اختیار حوزه ناتو قرار دارد در صورت تصرف بندر اودسا در سواحل جنوبی
اوکراین، تقریباً سواحل شمالی دریای سیاه، از اختیار دولت غربگرای اوکراین خارج شده و تحت سیطره روسیه ضد ناتو قرار خواهد گرفت و توازن قوا در آن منطقه
به ضرر ناتو برقرار خواهد شد.

روس‌ها هنوز تصمیم جدی برای تصرف اودسا نگرفته‌اند اما پس از تصرف بندر ماریوپل در جنوبی‌ترین قسمت روس‌نشین اوکراین، احتمال تصرف اودسا در مرحله دوم جنگ و
پلن B روسیه مطرح است که در این صورت، تضاد منافع روسیه و ترکیه در آن منطقه نیز تا حدودی به سایش قدرت دو رقیب منطقه‌ای ایران می‌انجامد.

### تبعات منفی جنگ اوکراین

1. حرکت همسایگان ایران به سمت قدرت‌های جایگزین
با توجه به عدم حمایت جدی ناتو از اوکراین، کشورهای غربگرای حاشیه خلیج فارس که بی‌عملی و عدم تحرک جدی آمریکا و ناتو را مشاهده کرده‌اند برای تقویت پشتیبانی
خود، به سمت قدرت‌های دیگری مانند رژیم صهیونیستی، روسیه، چین و... حرکت خواهند کرد که تشدید حضور این قدرت‌های فرامنطقه‌ای در منطقه خلیج فارس در کنار آمریکا
و اروپا، به ضرر جمهوری اسلامی ایران تمام خواهد شد.

2. احتمال بازگشت جمهوری‌خواهان در آمریکا
با توجه به ضعف دولت بایدن در حمایت از اوکراین به عنوان همپیمان غرب، جایگاه ترامپ و جمهوری‌خواهان در انتخابات آینده کنگره و ریاست جمهوری
تقویت شده است.

### تحویل برخی پایگاه‌های نظامی روسیه در سوریه به ایران و حزب الله
روزنامه تایمز اسرائیل با اشاره به خروج شماری از نظامیان روسیه از سوریه گزارش داد که پایگاههای خالی شده به دست نیروهای سپاه و شبه نظامیان حزب الله افتاده
است.
روزنامه تایمز اسرائیل به نقل از روزنامه مسکو تایمز گزارش داد که روسیه شماری از نظامیان خود را در حال خارج کردن از سوریه برای پیوستن به ارتش این کشور
در جنگ با اوکراین است.

براساس گزارش رسانه‌ها، چندین واحد نظامی روسیه از پایگاههای اصلی خود به سه پایگاه هوایی در نزدیکی دریای مدیترانه منتقل شده‌اند تا از آنجا برای پرواز به
اوکراین آماده شوند. 
این گزارش همچنین می‌گوید که پایگاههای رها شده توسط روسیه به نیروهای سپاه پاسداران انقلاب اسلامی و نیروهای حزب الله داده شده است.

تایمز اسرائیل با اشاره به در اختیار گرفتن این پایگاهها توسط سپاه و حزب الله آن را رویدادی نگران کننده برای رژیم صهیونیستی خوانده است.

منابع اسرائیلی همچنین می‌گویند که تمرکز نظامی روسیه بر اوکراین باعث تقویت حضور ایران در سوریه و افزایش حضور فیزیکی سپاه در سوریه می‌شود؛ مساله ای که باعث
نگرانی مقامات رژیم صهیونیستی شده است.

تایمز اسرائیل در ادامه نوشت، بیش از 63 هزار نظامی روسیه در سوریه مستقر هستند و تحولات جدید مشکلی امنیتی برای اسرائیل ایجاد خواهد کرد.

### سفر بشار الأسد، رئیس‌جمهوری سوریه به تهران و دیدار با رهبر انقلاب
سفر بشار الأسد، رئیس‌جمهوری سوریه به تهران و دیدار با رهبر انقلاب، رئیس جمهور و فرمانده نیروی قدس سپاه پاسداران انقلاب اسلامی پس از تعرضات مکرر صهیونیست‌ها
به مسجدالاقصی و عملیات‌های شهادت‌طلبانه اخیر فلسطینیان که به هلاکت حدود 20 صهیونیست انجامیده است و همچنین تهدیدها برای ترور یحیی السنوار و برگزاری بزرگترین
رزمایش تاریخ رژیم اشغالگر قدس، تحلیل‌های فراوانی را در پی داشته است. برخی تحلیلگران عرب، این تحولات را نشانه احتمال وقوع تحولات رادیکال‌تر در سطح منطقه
قلمداد کرده‌اند بخصوص اینکه بخش اعظمی از نیروهای مسلح ارتش روسیه هم به علت بالا گرفتن تنش‌ها در اوکراین، در حال ترک سوریه هستند که این اقدام، نقش
متوازن‌کننده مسکو بین محور مقاومت و رژیم صهیونیستی را در منطقه کاهش خواهد داد و بر قدرت و نقش جمهوری اسلامی ایران در منطقه شامات خواهد افزود بویژه
آنکه طبق خبرهای دریافتی، نیروهای تابع سپاه در پایگاه‌های ترک‌شده از سوی روس‌ها در حال استقرار هستند..

علاوه بر این، برخی خبرها حاکی است که سامانه‌های قدرتمند پدافند هوایی با همکاری ایران، در سوریه و لبنان استقرار یافته و ساخت پایگاه‌های موشکی زیرزمینی در
سوریه نیز تکمیل شده است.

تأخیر در دستیابی به توافق بین ایران و 1+4 در وین و عبور جمهوری اسلامی ایران از مرز نقطه گریز هسته‌ای نیز باعث تقویت بیش از پیش موضع ایران شده و موضع
آمریکا در روند مذکرات نیز تضعیف شده است که این روند، با تضعیف داخلی دولت آمریکا و کاهش محبوبیت بایدن و بروز مشکلات متعدد روزمره در رفتارهای وی تشدید
شده است.

اکنون دولت آمریکا و نیز اروپا علاوه بر درگیری در موضوع اوکراین، دچار ضعف در مواضع سیاسی نیز شده‌اند. اخیراً نیز شین‌فین که حزب جمهوری‌خواهان استقلال‌طلب
ایرلند شمالی است در این منطقه رأی پارلمانی بالایی آورده که دردسر جدیدی برای دولت انگلیس پس از بروز مشکلات عدیده در پی تحقق برگزیت به شمار می‌رود.

درمجموع برآوردها این است که شرایط فعلی، بهترین شرایط برای محور مقاومت و انجام هر گونه اقدام نظامی علیه رژیم صهیونیستی چه در جولان و چه در دیگر مناطق
سرزمین‌های اشغالی است.

### عراق: آرامش راهبردی
کشور عراق پس از گذراندن دوره انتخابات پارلمانی این کشور، درگیر انتخاب نخست‌وزیر و رئیس‌جمهور جدید است. جریان صدر که تصور می‌کرد پیروز این انتخابات است
پس از بازنگری‌ها و شکل‌گیری ائتلاف فراگیر اطار تنسیقی شیعه (چارچوب هماهنگی)، متوجه شد از اکثریت برخوردار نیست و این جریان حامی مقاومت در عراق است که
از اکثریت ضامن و توان آبستراکسیون برخوردار است لذا سید مقتدا صدر در توییتی که چند هفته قبل زد، نوشت که در تشکیل دولت مشارکت نخواهد کرد و اطار خودش
دولت تشکیل دهد؛ بر این اساس، جریان مقاومت در چارچوب اطار، تلاش دارد با تأخیر در تشکیل دولت، قدرت خود را به رخ مخالفین بخصوص جریانات مورد حمایت آمریکا
و انگلیس در عراق بکشد. پیش‌بینی می‌شود این وضعیت حداقل تا دوماه آینده نیز ادامه داشته باشد.

هوشیار زیباری، نامزد مورد حمایت حزب دموکرات کردستان و از بستگان مسعود بارزانی که روابط پشت پرده‌ای هم با صهیونیست‌ها دارد هم به علت صدور حکمی از سوی
دادگاه عالی عراق، از ریاست جمهوری این کشور بازماند و اکنون «فؤاد معصوم» و «برهم صالح» نامزدهای اتحادیه میهنی کردستان عراق، دو گزینه مطرح برای
ریاست جمهوری هستند که هر دو روابط حسنه‌ای با ایران دارند.

از سوی دیگر، در پی قدرت‌یابی گروه‌های شیعی جهادی در عراق، تحرکات سیاسی، امنیتی و نظامی آمریکا در این کشور به‌طور ملموسی کاهش یافته و قدرت مانور سازمان‌های
غیردولتی مورد حمایت آمریکا در این کشور هم تضعیف شده است اما به‌موازات، سفارت انگلیس در عراق، سردمدار تحرکاتی شده که تا پیش از این، سفارت آمریکا عهده‌دار
اجرای آنها در عرصه‌های مختلف کشور عراق بود.

### اعطای اینترنت ماهواره‌ای به مردم خوزستان از سوی آمریکا
در واکنش به قطع شدن دوباره اینترنت در برخی شهرهای خوزستان در پی اعتراض‌های مردمی به گرانی‌ها، یکی از مقامات دولت ترامپ خواستار ارائه اینترنت ماهواره‌ای
استارلینک به مردم این استان شد.
ویکتوریا کوتس، معاون مشاور پیشین امنیت ملی آمریکا، شامگاه شنبه، در توییتی نوشت که «اگر ایلان ماسک می‌تواند به اوکراین استارلینک برساند، چرا نتوانیم همان
کار را برای خوزستان انجام دهیم و بگذاریم این ایرانی‌های شجاع با هم ارتباط داشته باشند؟»

### نشریه آمریکایی: بی باکی ایران نگران کننده است
یک نشریه آمریکایی با انتقاد شدید از ناتوانی و درماندگی بایدن در مقابل ایران نوشت: ایران آنقدر قدرت یافته که دیگر شخصا اقدام می‌کند. نشریه هیل در مطلبی
به قلم مایکل روبین با انتقاد از سیاست‌های بایدن نوشت: «زمان پایان دادن به این جنگ برای همیشه فرا رسیده است» این سخنان پرزیدنت بایدن بود که دستور خروج
نیروهای آمریکایی از افغانستان را صادر کرد. اگرچه عقب نشینی پرسروصدا آمریکا وعده مبارزات انتخاباتی وی را برآورده کرد، اما این یک اشتباه بزرگ در سیاست
خارجی بود. به اوکراین نگاه نکنید: ولادیمیر پوتین متوجه شد که عقب نشینی آمریکا به معنای بی میلی برای رویارویی با این کشور است. در این بین، ایران هم فرصت
را مغتنم دید، تهران همچنان به فریب دیپلمات‌های آمریکایی در مذاکرات هسته‌ای در وین ادامه می‌دهد و در عین حال بر حمایت خود از شبه نظامیان حوثی علیه
تولید کنندگان نفت عربستان سعودی و امارات متحده عربی کمک می‌کند و بحران انرژی را تشدید می‌کند که در سراسر جهان گسترش یافته است. حمله اخیر به اربیل
نشان داد که سپاه پاسداران انقلاب اسلامی ایران دیگر حتی به خود زحمت نمی دهد از طریق شبه نظامیان عراقی دست به اقدام بزند و خودش مستقیما دست به کار می‌شود.

کشورهای منطقه می‌دانند چه چیزی در انتظار آنهاست؛ زیرا قبلا آن را دیده اند. توافق هسته‌ای ۲۰۱۵ منجر به افزایش خشونت‌های منطقه‌ای شد، اما اکنون چشم انداز
جهانی تغییر کرده و خطرات بیشتر است. آمریکا ریسک بزرگی می‌کند به طوری که به جای پایان دادن به «جنگ‌های بی پایان»، ممکن است جبهه‌های جدید در آستانه باز شدن
باشند و اینها همه به خاطر سیاست‌های بایدن است.

### ایران با یک سیستم مالی مخفی محاصره اقتصادی اعمال شده توسط آمریکا را دور می‌زند
وال استریت ژورنال در گزارشی نوشت: گفته‌های سیاستمداران، مقامات اطلاعاتی و اسناد موثق کشورهای غربی نشان می‌دهد ایران یک سیستم بانکی و مالی بسیار مخفی را
برای مدیریت تجارت دهها میلیارد دلاری خود با دیگر کشورها که به شدت توسط آمریکایی‌ها تحریم شده، ایجاد کرده است. این سیستم مالی و بانکی مخفی، تهران را 
قادر خواهد ساخت تا این کشور محاصره اقتصادی خود را به راحتی تحمل کرده و از آن به عنوان اهرم فشاری در مذاکرات هسته‌ای استفاده کند. این سیستم مالی پیچیده
شامل حساب‌هایی در بانکهای تجاری خارجی، شرکت‌های نیابتی ثبت شده در خارج از ایران، شرکت‌هایی که تجارت ممنوعه را مدیریت می‌کنند، و یک اتاق پایاپای معاملات در
داخل ایران است که به این کشور کمک می‌کند تا به راحتی در برابر فشار دولت بایدن برای پیوستن مجدد به توافق هسته‌ای ۲۰۱۵ مقاومت کرده و برای خود زمان بخرد تا
به پیشبرد برنامه هسته‌ای خود در حین مذاکراتش با ۵+۱ ادامه دهد. وال استریت ژورنال همچنین آورده است: مقامات ایرانی علنا تلاش‌های خود را برای خنثی کردن
کمپین فشار ایالات متحده از طریق توسعه «اقتصاد مقاومتی» انجام داده اند. وال استریت ژورنال تراکنش‌های مالی تعداد زیادی از شرکت‌های وابسته به ایران را در
61 حساب در ۲۸ بانک خارجی در چین، هنگ کنگ، سنگاپور، ترکیه و امارات متحده عربی به ارزش چند صد میلیون دلار بررسی کرد. مقامات اطلاعاتی غربی می‌گویند شواهدی
از ده‌ها میلیارد دلار معاملات توسط ایرانی‌ها وجود دارد و دولت ایران آشکارا به توانایی خود در تأمین مالی تجارت خود از طریق دور زدن تحریم‌ها می‌بالد.

### بروز احساسات منفی مردم در شبکه های اجتماعی 
رصد و پایش محتوایی فضای مجازی با استفاده از هوش مصنوعی نشان می دهد که فضای شبکه های اجتماعی به شدت تحت تاثیر احساسات منفی کاربران و مخاطبان قرار دارد. در همین حال فضای خبر خوب و مثبت در این شبکه های به شدت منفی است. 

### بالاترین میزان حجم تولید محتوایی در شبکه تلگرام
بررسی ها نشان می دهد که میزان حجم تولید محتوا اعم از اخبار و گزارشات در شبکه اجتماعی تلگرام در مقایسه با دیگر شبکه های اجتماعی همچنان بالاست. 

###  «آمدنیوزهای داخلی» و نمایش اختلاف سران قوا
شکلی از رقابت سیاسی که با «برتری اطلاعاتی» و با بهره‌گیری از «محرمانگی» در کنار «رفتار امنیتی» ترکیب جذابی را برای مخاطب دارد! تجربه «آمدنیوز» برخی جریان‌های سهم خواه را به این نتیجه رساند که می‌توان با صرف هزینه کمتر و با انتشار بولتن‌های سوخته و نه چندان ارزشمند، سبک جدیدی از خبررسانی را پایه‌گذاری کنند. در این روش، «آمدنیوزهای داخلی» از بین گزینه‌هایی انتخاب می‌شوند که قابلیت اشراف اطلاعاتی روی مدیران آن به قدری باشد که در هر بزنگاهی به سادگی -از طریق تهدید، تطمیع یا آتوهای امنیتی- بتوان هر مدل خروجی مورد نظری را از آن دریافت کرد. «اخبار نیمه محرمانه» یکی از این کانال‌هاست که ابتدا توسط جمعی از طلاب «به اصطلاح» انقلابی و پر سر و صدای قم اداره می‌شد. این کانال پس از دستگیری مدیر اصلی، تبدیل به ابزار پیاده‌سازی منویات یک جریان امنیتی خاص شده که حیات خود را در بحران‌آفرینی میان مسئولان عالی کشور دنبال می‌کند. به نظر می‌رسد دستگاه‌های نظارتی و امنیتی باید نسبت به خطر جدی «آمدنیوزهای داخلی» با دقت بیشتری رسیدگی کنند. مساله‌ای که در آینده نزدیک و پس از دستگیری گرداننده یکی دیگر از کانال‌های محفلی در روزهای اخیر، وارد فاز جدیدی خواهد شد.

## مردم در «فارس من» چه می گویند؟

__سامانه «فارس من» به عنوان یکی از مهمترین نقاط اتصال مردم با خبرگزاری فارس (و البته مجموعه رسانه‌های کشور)، منعکس کننده بخش قابل توجهی از دغدغه‌های ذهنی
و روزمره مردم است؛ دغدغه‌هایی که بسیاری از مواقع اصلا در رسانه‌ها دیده نمی‌شود و یا به اندازه و شکل مورد نیاز مردم به آن پرداخته نمی‌شود. ذکر این توضیح
ضروری است که بسیاری از موضوعاتی که گاهی در رسانه‌ها پررنگ می‌شود، چندان مورد توجه مردم نیست و در نقطه مقابل، بسیاری از درخواست‌های مردم الزاما جنبه
کارشناسی ندارد ولی به‌عنوان یک دغدغه مهم باید به آن توجه شود. در این بخش، به بررسی تعدادی از مهمترین پویش‌های ثبت شده در یک هفته اخیر می‌پردازیم.__

### زورگیری از بانوان در معابر؛ لطفاً برخورد شدید صورت گیرد
نظر مخاطب: اینکه زورگیران به خود جرات می دهند در روز روشن، یک بانوی عفیف را در بین دستان خود گروگان بگیرند تا طلای او را باز کنند به حدی آزاردهنده است که قابل توصیف نیست. این موارد هم به لطف جسارت یک شهروند در فیلمبرداری و دوربین مداربسته ضبط شده است و قطعا موارد مشابهی وجود دارد. شاید بتوان از کنار یک موبایل قاپی، کیف قاپی و زورگیری از یک مرد عبور کرد و منتظر دستگیری و محاکمه ماند اما از حمله چند مرد قوی هیکل به یک زن بی پناه، تحمیل وحشت و تعرض به جسم او برای سرقت یک تکه طلا نمی توان گذشت و صبر کرد.

توضیح: تقریبا هر روز یک ویدیو از زورگیری (بالاخص از زنان و یا افراد کم‌توان) در فضای مجازی منتشر می‌شود که عموما توسط دوربین‌های مداربسته ضبط شده و به‌عبارتی پلیس و نیروهای حاکمیتی نقشی در تهیه این تصاویر ندارند. انتشار مکرر این تصاویر، این تلقی را در جامعه ایجاد کرده که این اتفاقات در هر کوی و برزنی در حال وقوع است و حس امنیت را بین مردم و بالاخص زنان از بین برده است. در نقطه مقابل، مردم عکس‌العمل جدی نسبت به این اتفاقات نمی‌بینند و بیشترین واکنش نسبت به این تصاویر (در بهترین حالت) دستگیری مجرمان است. اما تکرر این اتفاقات، به عدم برخورد با مجرمان دستگیر شده تعبیر می‌شود.

### بقیع را به مسلمانان برگردانید
نظر مخاطب: از دستگاه دیپلماسی توقع جدی می‌رود رایزنی با سایر کشورهای جهان اسلام جهت طرح تقاضای مشترک بازسازی حرم بقیع از دولت عربستان سعودی را در اولویت برنامه‌های خود قرار دهد.

توضیح: درخواست بازسازی بقیع پس از حدود 100 سال، بارها در فارس من ثبت شده. نکته مهم در این پویش‌ها این است که مخاطبان (که عموما از قشر مذهبی هستند) احساس می‌کنند جمهوری اسلامی ایران هیچ تحرک دیپلماتیک جدی برای رفع مشکل بقیع ندارد. 

### با کشف حجاب در ‌خیابان و خودرو ‌برخورد قانونی ‌شود
نظر مخاطب: با توجه به پیش‌رو داشتن فصل گرما لطفاً با هر گونه کشف حجاب و بدحجابی‌های نامتعارف برخورد شود.

توضیح: پویش‌های مواجهه با مساله بی‌حجابی و کشف حجاب از پرتکرارترین و پرامضاترین پویش‌های فارس من است. نکته مهم در این پویش‌ها این است که از نظر مردم، حاکمیت مسئولیت جدی در این موضوع دارد و در این مساله کوتاهی می‌کند. در نقطه مقابل، نوعی سردرگمی و همچنین بی‌انگیزگی در نهادهای مسئول دیده می‌شود، به‌گونه‌ای که به نظر می‌رسد هیچ برنامه مشخصی برای مواجهه با این آسیب اجتماعی، فرهنگی و اعتقادی وجود ندارد.

### کار نیروی انتظامی جزو مشاغل سخت‌ قرار گیرد
نظر مخاطب: افزایش میزان سختی کار کارکنان ناجا و کاهش مدت خدمت اشتغال برای بازنشستگی، افزایش میزان سطح درآمد و دستمزد کارکنان ناجا برای افزایش سطح اقتدار ناجا برای برخورد با جرایم را خواستاریم.

### مطالبه برخورد پلیس با حمل سگ در خودرو
نظر مخاطب: پلیس، سامانه ای هدفمند جهت گزارش تخلف «حمل سگ در خودرو» راه اندازی کند.
توضیح: گسترش نگهداری سگ و سگ‌گردانی در اماکن عمومی باعث بروز آسیب‌های متعدد روانی و فیزیکی شده است. این موضوع نیز از پرتکرارترین و پرمخاطب‌ترین پویش‌های فارس من در زمان‌های مختلف بوده است. متاسفانه عدم وجود قوانین مشخص و کنترل‌کننده در این مورد باعث گسترش آسیب‌ها شده و برخوردهای موردی و سلیقه‌ای نیز نمی‌تواند درمان این معضل باشد.
### درخواست از سپاه برای ساخت خودروی باکیفیت
نظر مخاطب: با توجه به اعلام آمادگی سپاه در سال‌های قبل جهت تولید خودروی باکیفیت که قابل رقابت با خودروهای خارجی باشند، ما امضاءکنندگان از مسئولان درخواست داریم که منافع شخصی خود را کنار بگذارند و یکبار برای همیشه منافع مردم را در نظر بگیرند و اجازه بدهند که سپاه به صنعت خودروسازی ورود کند.

توضیح: گرانی خودرو و تخلفات مکرر در تحویل آن، در کنار کیفیت نامطلوب خودروهای داخلی باعث شده که مخاطبان خواستار تغییر وضعیت موجود باشد. در این میان، بخشی از مخاطبان که دلبستگی بیشتری به نظام دارند و همچنان به تولید ملی پایبند هستند معتقدند ورود نیروهای مسلح (و بالاخص سپاه) می‌تواند راه‌حلی برای پایان این مشکل باشد.

### محاکمه فائزه رفسنجانی به کجا رسید ؟
نظر مخاطب: پویش 50هزار امضایی محاکمه فائزه هاشمی، تا به الان نتیجه ای جز برانگیختن ملامت هایی از سوی برخی سیاسیون علیه این شخص نداشت . آیا کسانی در دستگاه‌های طرف مطالبه جلوی ثمر دادن این پویش را می‌گیرند؟

توضیح: پویش محاکمه فائزه هاشمی به دلیل درخواست تحریم سپاه و همچنین توهین به پیامبر اکرم(ص)  پویشی بود که توانست بیش از 50هزار امضا را کسب کند. باتوجه به سطح توهین وی (چه در عرصه دینی و چه در عرصه ملی) مخاطبان انتظار داشتند که بلافاصله با ورود دستگاه قضایی، با وی برخورد جدی صورت گیرد. اما با گذشت چند هفته  شائبه مصونیت قضایی این افراد در کشور را تقویت شد که نهایتا قوه قضاییه اعلام کرد که برای او پرونده قضایی تشکیل داده است. 

### رفع موانع صدور مجوز کارخانه تولید لباس‌های بیمارستانی شهر تلخاب
نظر مخاطب: شرکت بهپاکان پرهام طب با درخواست و پیگیری‌های بزرگان شهر تلخاب از توابع شهرستان فراهان در استان مرکزی، به منظور ایجاد اشتغال، اقدام به سرمایه‌گذاری و خرید یک مجتمع اداری و کارگاهی در یک کیلومتری این شهر نموده است. متاسفانه با توجه به گذشت سه سال از این اقدام واخذ مجوز از سازمان‌های صمت، جهادکشاورزی و محیط زیست، این شرکت با عدم صدور مجوز از سوی سازمان غذا و دارو استان مرکزی به علت‌عدم فاصله ۳ کیلومتری با شهر مواجه شده است. این شرکت در صورت رفع موانع مجوز اقدام به اشتغالزایی برای ۱۲۰ نفر بصورت مستقیم می‌نماید که این مهم خود می‌تواند دلیل بزرگی برای اهمیت صدور مجوز باشد.

توضیح: لزوم دریافت مجوزهای متعدد، و همزمان تناقض در مجوزهای صادره توسط ارگان‌های مختلف، باعث سردرگمی و بدبینی مردم به نظام اقتصادی کشور می‌شود و آن را به سایر بخش‌های حاکمیتی تعمیم می‌دهند. 

### مخالفت با امضای پیمان پاندمی جهانی
نظر مخاطب: پیمان پاندمی جهانی یک بهانه برای نابودی استقلال و آزادی و مردم‌سالاری در جهان و افتادن قدرت تمام ملت‌ها است. این پیمان فقط تا چند روز دیگر توسط ۱۹۸ کشور از جمله ایران متأسفانه امضا می‌شود. ما خواستار لغو و عدم امکان و حتی خروج کامل از سازمان بهداشت جهانی هستیم.

توضیح: اینکه اساسا چنین پیمانی وجود دارد یا خیر، محل سوال است. اما نکته مهم امضای این پویش توسط حدود 2هزار نفر است. موضوعی که بیانگر نشر چنین اخباری در بین بخشی از جامعه است که نسبت به سازمان بهداشت جهانی و موضوع کرونا دچار بدبینی هستند

### درخواست تشکیل ستاد مبارزه با گرانی
نظر مخاطب: در کنار نظارت جهادی و جدی با گرانی و احتکار، باید مجازات علنی و حداکثری و سریع صورت پذیرد تا مایه عبرت دیگران شود. مجازات مخفیانه در این جنگ اقتصادی هیچ بازدارندگی نخواهد داشت.

توضیح: به دنبال نشر خبر احتکار ماکارونی توسط شرکت تک‌ماکارون (که مشخص شد صحت نداشته است) و ادعای انتساب مدیر این کارخانه به افراد مشهور، حس بدبینی جدی نسبت به عزم حاکمیت برای مقابله با گرانفروشی و احتکار ایجاد شده است. 

### انتقاد ساکنان کیش از تبعیض بین دارندگان خودروهای پلاک ملی و وارداتی
نظر مخاطب: در این بازه زمانی که همچنان ورود خودروهای خارجی به کشور ممنوع می باشد جزیره کیش هم از واردات خودرو قدغن شده و هم مسئولان از ورود خودروهای تولید داخل ممانعت بعمل می آورند. مسئولان سازمان اعلام کرده اند می بایست ظرف مدت یکماه خودرو خود را خارج نمایند که ۱۵ اردیبهشت ۱۴۰۱ آخرین روز اعلام شده می باشد. کلیه خبرنگاران و حوزه های خبری فعال در جزیره کیش تحت نظارت سازمان هستند و هیچگونه انعکاس خبری در این موضوع ندارند.

توضیح: ساکنان کیش همواره نسبت به وجود تبعیض بین بومیان و مهاجران معترض بوده‌اند. نکته مهم، عدم انعکاس رسانه‌ای مشکلات بومیان است که احتمالا به علت غلبه جدی منطقه آزاد کیش 

### افزایش دو برابری قیمت ماکارانی دور از انتظار است
نظر مخاطب: گرانی دو و نیم برابری قیمت ماکارونی با توجه به افزایش قیمت آرد دور از انتظار است خواهشمندیم که قیمت ماکارانی کاهش یابد تا سبد غذایی مردم روز به روز کوچک‌تر نشود. 

### انتقاد به اکران فیلم گشت ارشاد
نظر مخاطب:  قبح شکنی گناه و منکرات در سطح اجتماع، مظلوم‌نمایی غرب‌گرایان و اهل فسق و ضد دین‌ها در برابر قوانین اسلامی جامعه، عادی‌سازی روابط آزاد دختر و پسر از نتایج این فیلم است.

### چرایی انتشار فیلم‌های بدون سانسور خارجی در ویدیوکلوپ‌ها؟!
نظر مخاطب: چرا هیچ‌نظارتی صورت نمی‌گیرد؟! چرا به فکر تهاجم فرهنگی که از این طریق توسط این شبکه منتشر می‌شود، نیستید؟ چرا با آینده کودکان و جوانان معصوم بازی می‌شود؟!

توضیح: عدم رعایت حدود شرعی و اخلاقی در فیلم‌های اکران شده بر پرده سینماها و همچنین شبکه‌های رسمی و غیررسمی پخش ویدئو، بارها موجب اعتراض مردم شده است. بسیاری از متدینین معتقدند که عزم جدی برای مدیریت فیلم‌های سینمایی وجود ندارد و این فیلم‌ها در حال ضربه زدن به کیان خانواده‌ها و اعتقادات مردمی هستند.

### ممانعت از حضور اساتید با تفکر غرب در دانشگاه‌ها
نظر مخاطب: در برخی از دانشگاه‌ها اساتیدی هستند که به جای ارائه مباحث درسی، نظرات غربی خود را به خورد دانشجو می‌دهند و متعاقبا فقط دانشجویانی موفق به طی کردن آسان مدارج علمی هستند که نظریاتی همسو با این نوع اساتید داشته باشند.

توضیح: محتوای غربی آموزش‌ها در رشته‌های علوم انسانی، باعث اعتراض حدود 3هزار نفر از مخاطبان فقط در سامانه فارس من شده که نشانی از عمومیت این نگرانی در میان دانشجویان انقلابی است.

### ضرورت افزایش ظرفیت پذیرش دانشجوی پرستاری
نظر مخاطب: سالانه حداقل ۵۰۰ هزار نفر داوطلب رشته تجربی داریم اما کمبود پرستار موجب مشکلاتی در سیستم درمانی شده است. مثلا با توجه به افزایش جمعیت سالمندی کشور شاهد افزایش نیازمندی مراقبت در منزل توسط پرستار هستیم که این کمبود موجب اخذ تعرفه‌های خارج از عرف حداقل ۵۰۰ هزار تومن من باب وصل سرم گردیده است در حالی که ویزیت فوق تخصص ۱۵۰ هزار تومان می‌باشد. همچنین کمبود پرستار مرد از علل دیگر تقاضای افزایش ظرفیت دانشجوی پرستاری می‌باشد.

توضیح: وجود محدودیت و نوعی انحصار در پذیرش دانشجویان رشته‌های علوم پزشکی، باعث بالا رفتن هزینه‌های درمان برای مردم شده است. مقاومت جدی سازمان‌های تصمیم‌گیر در این زمینه، به دلیل تعارض منافع، عامل اصلی این مشکل است. اما این مشکل زمانی پررنگ‌تر می‌شود که بدانیم در دو سال گذشته میزان درخواست خرج از کشور کادر درمان، رشد چشمگیر داشته است.

### ایجاد شبکه مهدویت برای روشنگری فرج امام زمان (عج)
نظر مخاطب: چرا برای فرج مولایمان فرهنگ سازی نمی‌کنیم؟ چرا یک برنامه تلویزیونی، یک فیلم، یک سریال، یک کتاب درسی، یک واحد درسی دانشگاهی با موضوع مهدویت، امام زمان شناسی، امام حسین شناسی وجود ندارد؟ تا کی قرار است برای فرج مولایمان فقط دعا کنیم و شعار دهیم. خواهشمندیم یک شبکه تلویزیونی مختص مهدویت اختصاص دهید تا مطالب جذاب آخرالزمان شناسی، فرقه شناسی، یهودشناسی و .. برنامه تهیه کنند. در این راستا از اساتید به نام مثل استاد رائفی‌پور و استاد پناهیان و.. دعوت شود که برنامه بسازند و از کتب گرانقدر مرحوم استاد فرج‌نژاد آموزش در این شبکه داشته باشند.
توضیح: علیرغم اقبال عمومی به موضوعات آخرالزمانی و مهدویت در بین قشر جوان، متاسفانه پاسخ قابل توجهی برای این نیاز وجود ندارد؛ نه از نظر استاد و نه از نظر محصول. این مساله می‌تواند به قوت گرفتن فرقه‌ها و عرفان‌های نوظهور و کاذب منجر شود.

### مدارس مذهبی دولتی برای خانواده‌ها در نظر گرفته‌ شود
نظر مخاطب: در این روزگار برای اینکه نگران نباشیم که دانش‌آموزی که هر روز قرار است در کنار فرزندمان بنشیند از چه خانواده‌ای است و از چه سبک زندگی قرار است برای فرزندمان با هیجان و آب و تاب تعریف کند و او را متمایل کند مجبوریم هزینه‌های زیادی را متحمل شویم تا فرزندمان در مدارس غیردولتی که گزینش و مصاحبه با خانواده‌ها را دارند ثبت‌نام کنیم و گاهی با در بسته و ظرفیت پر شده یا اضطراب اینکه آیا ثبت‌نام می‌کنند مواجه می‌شویم.

توضیح: خانواده‌های مذهبی دغدغه جدی نسبت به مساله آموزش فرزندان خود دارند و ناچارند هزینه های گزافی را در این زمینه متحمل شوند. در حالی که شاید ابتدایی‌ترین انتظار آنها از حاکمیت دینی، تامین این حداقل‌های آموزشی بوده است.  

### حمایت از پرستویی در برابر هتاکی برخی ایرانیان مقیم آمریکا
نظر مخاطب: از جناب آقای پرویز پرستویی، در برابر هتاکی‌ها و حمله‌های افراد ضد انقلاب و سر سپرده به استکبار جهانی ساکن در کشور آمریکا حمایت می کنیم؛

### سوئد نسبت به محاکمه حمید نوری پاسخگو باشد
نظر مخاطب: سوئد اصرار دارد پروژه سیاسی و تبلیغاتی پرونده نوری را بر اساس سناریوی قبلی و با رویکرد حمایت تمام عیار از گروهک تروریستی منافقین پیش ببرد و هیچ توجهی به قوانین و حقوقی که برای یک متهم وجود دارد نداشته و ندارد. از وزارت امور خارجه و نیز رسانه‌ها درخواست پیگیری و انعکاس آن را داریم.

توضیح: فحاشی به پرویز پرستویی در آمریکا توسط فردی که سابقه این کار را در قبال افراد رای‌دهنده در انتخابات ریاست‌جمهوری داشت، باعث شده مردم حس کنند که دستگاه دیپلماسی ایران هیچ حمایتی از شهروندان خود در قبال تعرض تبعه سایر کشورها ندارد. ضرب و شتم رای‌دهندگان ایرانی در انگلیس، مورد دیگری بود که سال گذشته اتفاق افتاد و هیچ خبری از مواجهه حقوقی با آن منتشر نشد. حتی در مساله بزرگی مثل محاکمه حمید نوری هم واکنش جدی از طرف ایران دیده نشد و فقط در ایام منتهی به حکم دادگاه، تولیدات محدود رسانه‌ای منتشر شد. 

### ترور بیولوژیکی مرحوم طالب‌زاده بررسی شود
نظر مخاطب: بررسی پرونده مرحوم نادر طالب‌زاده و ترور بیولوژیک این عزیز، هم عامل افزایش روحیه برای فعالان فرهنگی و هنری خواهد بود و هم مایه شرمساری عاملان آن همچنین نشانه بیداری و هوشیاری مسئولین ایران عزیز.

توضیح: درگذشت مرحوم طالب‌زاده، بار دیگر شایعه ترور بیولوژیک وی را زنده کرده است. عدم پاسخگویی دقیق به این شایعه باعث احساس یاس در نیروهای انقلابی شده و نگرانی نسبت به قدرت سرویس‌های اطلاعاتی ضدانقلاب را تشدی می‌کند.

## قبح‌شکنی در قداست اولیای الهی با سبک ساده تصاویر 

به تازگی کاریکاتورهایی با موضوع پیامبران و موضوعات مذهبی منتشر شده که هرچند در نگاه اول فقط خنده‌دار به نظر می‌رسند ولی در حال قبح‌شکنی در مساله حفظ قداست اولیای الهی است. سبک ساده این تصاویر، زمینه را برای ورود عموم افراد برای تولید آثار مشابه فراهم خواهد کرد. همچنین انتشار این تصاویر در کانال‌های سرگرمی، باعث پنهان شدن ابعاد منفی آن می‌شود. 

پیشنهاد: تمرکز بر آموزش‌های اعتقادی و فعال کردن مراجع فکری مردم در خصوص نحوه مواجهه با این آثار، و همچنین روشنگری درخصوص دلایل لزوم حفظ قداست پیامبران در این زمان ضروری است. بخشی از این آموزش‌ها می‌تواند در قالب سواد رسانه و از طریق تیزرهای جذاب تلویزیونی و... باشد.

## چکیـده اخبـار استـان هـا

### خوزستان
- به‌دنبال حذف ارز ترجیحی و حذف یارانه آرد صنعت، قیمت برخی از محصولات وابسته به آرد در بسیاری از شهرها افزایش یافت و منجر به ایجاد نگرانی‌ در بین مردم شد.
- گروه‌های ضد انقلاب و منافقین برای موج سواری روی نگرانی‌ها و دغدغه‌های مردم و ایجاد درگیری در خوزستان اقدام به انتشار اخبار و فیلم‌های جعلی از خوزستان کردند
تا مردم را برای ایجاد اغتشاش تشویق و‌ تحریک کنند.
- بررسی‌های میدانی نشان می‌دهد که در 3  شب اخیر تحرکاتی از گروهک‌های وابسته به منافقین و ضد انقلاب در شهرهای اهواز، ایذه، سوسنگرد، دزفول و اندیمشک صورت گرفت
که مورد استقبال مردم قرار نگرفت.
- در ۵ محله اهواز جوانانی انگشت شمار اقدام به آتش زدن لاستیک‌های فرسوده کردند اما موفق به شکل دادن تجمع نشدند.
- در دزفول و اندیمشک هم تعدادی از افراد در دو نقطه اقدام به آتش زدن لاستیک کردند که با بی توجهی مردم مواجه شدند.
- دو روز پیش در ایذه نیز ۲۰۰ نفر از جوانانی که اکثرا ۲۰ تا ۳۵ سال داشتند به رهبری چند لیدر اقدام به تجمع کردند و شعارهایی بر علیه نظام و مسئولان سر دادند.
جمعیت در ایذه عمدتا پراکنده و در حال حرکت بین چهارراه امام علی تا چهارراه‌ امام خمینی بودند.
- عمده افراد حاضر در بازار ایذه نظاره‌گر تجمعات ایذه بودند و نیروهای انتظامی با عدم ورود به تجمع و انجام اقدامات کنترلی، جمعیت را مدیریت کرد.
- در سوسنگرد حدودا ۵۰ نفر از جوانان شعارهای ساختارشکنانه دادند که پس از بی توجهی مردم این تجمعات در جمعه شب به پایان رسید.
- اینترنت همراه ایرانسل و همراه اول در دو روز گذشته با قطع و وصل‌های مکرر همراه بود اما دسترسی به سایت‌ها و شبکه‌های اجتماعی داخلی امکان پذیر بود. همچنین
دسترسی به شبکه‌های اجتماعی خارجی با اینترنت ADSL امکان پذیر است.

### آذربایجان شرقی
- سفر رئیس جمهور به آذربایجان شرقی به دلیل التهابات جامعه و اعتراض‌های آن لغو شد. جو روانی تبریز در حد انفجار است. 

### کرمان
- حاشیه ای بر یک تکریم و معارفه استاندار کرمان/ اهدای انگشتر حاج قاسم توسط فرمانده سپاه کرمان حاشیه ساز شد
- جلسه تکریم و معارفه استاندار کرمان در حالی برگزار شد که فقط تکریم و تمجید از زینی وند بود و از معارفه استاندار جدید و درخواست ارائه برنامه از وی
خبری نبود.
- اما جملاتی از سوی فرمانده سپاه استان که عنوان می کند «انگشتر حاج قاسم برازنده این شخصیت(زینی وند) است» مورد انتقاد حزب اللهی ‌های استان کرمان بود.
گرچه این حرکت سردار معروفی منطبق بر مشی حاج قاسم بود.

### سیستان و بلوچستان 
- گفته شده حادثه شهادت فرزند سردار آبسالان جانشین فرمانده سپاه سلمان و محافظ سردار الماسی طی درگیری با اشرار و معاندین نبوده و بر اثر خطای نیروهای خودی
در برخورد با یک خودروی پراید که راننده فاقد گواهینامه بوده رخ داده است. تیر پس از برخورد به لاستیک خودرو کمانه کرده و به همراه یردار الماسی
برخورد می‌کند. 

### کرمانشاه
- فردی سرباز مرزبانی در سیلاب گرفتار شده بود و ویدئوی نجاتش به شدت در فضای مجازی پخش شد معاون اطلاعات هنگ مرزی ناجا بود و امکان قهرمان سازی رسانه‌ای
نداشت. 


## چهـره‌های خبـرسـاز ایـن هفتـه

### الف) حجت الاسلام مهدی طائب
فایل صوتی سخنرانی حجت الاسلام طائب در یک جلسه پرسش و پاسخ در فضای مجازی منتشر شد. سه محور مهم در سخنان طائب وجود داشت: اول: دفاع تمام قد ایشان از آقای
قالیباف؛ دوم: نقش میثم نیلی در انتشار عکس مربوط به سفر خانواده قالیباف به خارج از کشور؛ سوم: ماجرای رئیس مجلس شدن قالیباف  به توصیه رهبرانقلاب. وکیل
میثم نیلی اعلام کرد که وی از طائب شکایت کرده است.

حجت الاسلام طائب نیز با انتشار یک فایل صوتی اعلام کرد ساحت آقای نیلی از این کارها پاک است و همچنین شان آقا از ورود به چنین مسائلی نیز بالاتر است. در ادامه
میثم نیلی نیز با انتشار نامه ای توضیحات طائب را مومنانه خواند و اعلام کرد از شکایت خود منصرف شده است.

دو نکته درباره این افشاگری:
- نکته اول: رسانه‌های ضد انقلاب تلاش کردند نشان دهد رهبرانقلاب قدرت بلامنازع داخل ایران است و حتی سمت‌های دموکراتیک مانند ریاست مجلس و ... هم توسط رهبرانقلاب
انتخاب می‌شود.
- نکته دوم: رسانه‌های ضدانقلاب تلاش کردند این فایل صوتی را نشانه‌ای از وجود اختلاف میان دولت و مجلس تلقی کنند و به مخاطبانشان بگویند وابستگان دولت حاضرند
برای زمین زدن رئیس مجلس دست به چنین اقداماتی هم بزنند.

### .ب) آیت‌الله جوادی آملی: 
یک فایل تصویری از سخنرانی آیت الله جوادی آملی در فضای مجازی به طور فراگیر پخش شده است. وی در این سخنرانی می‌گوید: اگر سفیه ستون فقرات یک ملت را به دست
بگیرد، این ستون را می‌شکند و ملت را زمین‌گیر می‌کند. ملتی که ستون فقراتش شکسته، قدرت قیام ندارد؛ چه رسد به مقاومت، تا برسد به اقتصاد مقاومتی. ثروت نباید
در اختیار دولت باشد، نباید در اختیار بخش خصوصی باشد، نباید در اختیار بخش خصولتی باشد. این ثروت باید در اختیار عموم مردم باشد. بنا به آنچه در سوره نسا
آمده است مال عامل قیام است. ملتی که عامل قیام ندارد، یک ملّت ویلچری است.

### ج) عبدالناصر همتی: 
همتی در یک فایل تصویری مدعی شد: دولت سیزدهم را فوق سلطان چاپ پول است.
همتی مدعی شد: در سه سال گذشته مصرف مردم بیش از ۱۰ درصد 
کاهش یافته است. 


### د) موج سازی برخی چهره‌های جوان حزب‌اللهی علیه دولت:

#### اول) جلیل محبی:
تعدادی از توییت های چند وقت اخیر وی:
1. تفاوت دولت روحانی و رئیسی در یک جمله است: او نمی‌خواست این نمی‌تواند.
2. برنگشتم می‌گویند حقوق نهاد کم بوده! نه پسرجان دلایلش رو به مرور برای مردم می‌گویم تا مردم بفهمند این آقای رئیس جمهور توان اداره یک ساختمان ۵ طبقه را
هم ندارد و چهارتا بچه برای او تصمیم می‌گیرند. عزت زیاد.
3. دولت به جای نظارت بر صادرکنندگان و فروشندگان، غلات را گران می‌کند. این یعنی انتخاب راحت ترین راه. سختی‌اش را چه کسی تحمل می‌کند؟ مردم!

#### دوم) سیدیاسر جبرائیلی:
تعدادی از توییت های چندوقت اخیر وی:
1. ما سامانه‌های هوشمندی داریم که میتوانیم از طریق آنها خرید نان توسط چندین میلیون نفر در سراسر کشور را مدیریت کنیم و به محض خرید، به حساب نانوا یارانه
مربوطه را هم واریز کنیم،اما نمیتوانیم با این سامانه‌های هوشمندمان قاچاق و قاچاقچی و رانت‌خور را شناسایی کرده و جلوی فساد را بگیریم!
2. این توئیت آقای عبدی (اشاره به توییتی که عبدی سیاست‌های دولت را نئولیبرالیستی خوانده بود) را بارها و بارها باید خواند. حقایق تلخی در آن نهفته است.
اینکه در دولت سابق طرح‌های نئولیبرالیستی در جریان بود و جریان انقلابی محکومش می‌کرد، اینکه آبان ۹۸ یکی از آن طرح‌های نئولیبرالیستی بود، اینکه اینک همان
طرح‌ها در دستور کارند...

#### سوم) پرویز امینی: 
امینی در سلسله استوری‌های متعددی ( بیش از 20 استوری) توضیحاتی درباره نئولیبرالیسم داد و در پایان نوشت:
هر سیاستگذاری که منجر به کاهش تعهدات دولت‌ها به جامعه خصوصا طبقات ضعیف شود اگرچه مثل ج.ا.ا با انگیزه و تئوریهای لیبرالی و نئولیبرالی انجام نشده باشد
اما در نتیجه همسو با آنها است.


### ه) حسن رحیم پور ازغدی: 
رحیم پور ازغدی در یک سخنرانی تحت عنوان عدالتخواهی عامیانه یا عالمانه به نقد وضعیت فعلی عدالتخواهی پرداخت. رحیم‌پور ازغدی در بخش زیادی از سخنرانی خود
تجسس در حریم شخصی افراد را خلاف عدالتخواهی دانست و توضیحات مفصلی درباره خلاف شرع بودن این اقدام داد اما اعلام کرد مسوولان حکومتی شامل این حکم نمی شوند
و حریم خصوصی‌شان هم گاهی حریم عمومی است و تجسس در این امور را خلاف شرع ندانست.


### ی) حسین شریعتمداری:
شریعتمداری در یادداشتی تحت عنوان« نگذارید مسیر دور زدن تحریم را شناسایی کنند!» تذکراتی درباره سفر گزارشگر حقوق بشر سازمان ملل داده است. مسئله مهم
اینجاست که به دلیل تذکرات نهادهای بالادستی رسانه‌های کشور، کمتر رسانه‌ای به این موضوع ورود کرده بود. اما شریعتمداری معتقد است این گزارشگر نیز قابل اعتماد
نیست و بعید است گزارش منصفانه‌ای تهیه کند و در نهایت این گزارش هم هیچ تاثیری روی تحریم‌های کشور نخواهد داشت. شریعتمداری هشدار داده است تا احیانا مسیر
دور زدن تحریم‌ها لو نرود.

### و) مسیح مهاجری:
مسیح مهاجری در یادداشتی نوشت: حالا که روشن شده شما (رئیسی) نمي‌توانيد از عهده حل مشکلات برآئيد، شجاعانه کنار برويد و کار را به افراد کاردان بسپاريد تا
مردم و کشور را از اين گرداب خطرناک نجات بدهند. نان، حتي در دوران جنگ تحميلي هم گران نشد. خودم از نخست‌وزير دوران دفاع مقدس در همان زمان شنيدم که گفت
امام خميني شنيده بودند قرار است دولت نان را يک ريال گران کند، بلافاصله به من گفتند بهيچوجه نان را گران نکنيد حتی یک ریال.

### ر) حسام‌الدین آشنا
آشنا طی روزهای گذشته توییت‌های متعددی علیه سیاست جدید دولت در خصوص اصلاح یارانه ها منتشر کرده است. تعدادی از این توییت‌ها را ملاحظه کنید:
1. امروز رفتم نان سنگک بخرم گفتم دو تا ۱۰ تومانی بدهید گفت یک نوع داریم ۵ تومان و نوع دیگر ۱۵ تومان. گفتم پس ۱۰ تومانی چه شد گفت همان ۱۰ شده ۱۵ گفتم
چرا گفت قیمت کنجد دو برابر شده است! گفتم یک ۵ تومانی بده و یک ۱۵ تومانی دو تا نان داد کاملا اندازه هم فقط دومی با کمی کنجد بیشتر
2. یکی از نتایج ناخواسته ولی مهم در سیاست آردی جدید، حذف نان صنعتی با کیفیت، کم دور ریز و پر تنوع از سبد خانوارهای متوسط است. اگر نان سنتی و صنعتی از
یک سهم یارانه برخوردار شوند آنوقت است که مسیر کاهش اسراف آرد و افزایش کیفیت نان مردم هموار می‌شود. 3. لطفا برای درست کردن ابرو، چشم را کور نکنید.
گاه رفوگری بسیار سخت‌تر از قالی‌بافی است. 4. اصطلاح #جراحی_اقتصادی را اولین‌بار چه کسی، در چارچوب چه مکتب اقتصادی و در کدام دوره بکار برد؟ 

### ن) عباس عبدی:
عباس عبدی نیز در روزهای گذشته مطالب متعددی علیه سیاستهای‌ اقتصادی دولت منتشر کرده است. مواردی را مشاهده کنید:
1. یکدستی نیروهای حاکم، چون سلبی و علیه دولت قبل بود، پایدار نمی‌ماند و میان‌شان شکاف افتاد. فحش دادن علیه نئولیبرالیسم به عنوان سیاست‌های این دولت،
تف سربالاست. آنان که ابزار این کسب قدرت بودند، یا می‌روند داخل دولت و مجری همان سیاست‌های نئولیبرال منفور! می‌شوند
2. مقصر كيست؟ مجلس يا دولت؟ در تحلیل سخنان رییس مجلس درباره حذف ارز ۴۲۰۰ تومانی از روی نان‌های غیر سنتی و ماکارونی و بازتاب و نارضایتی‌های گسترده آن نوشت:
هر دو نهاد مجلس و دولت يكی و‌ همسو هستند و مسووليت آنان مشترک است 3. آقایان تمام قد علیه نئولیبرالیسم شعار دادند و محکوم‌ کردند تا به قدرت برسند، حالا هیچ
ایده‌ای ندارند جز انجام همان طرح‌های نئولیبرالیستی که محکومش می‌کردند، و دولت قبل جرات نزدیک شدن به آنها را نداشت. در آبان ۹۸ هم که نزدیک شد بشدت پشیمانش
کردند. 

### ق) جلیل رحیمی جهان آبادی:
نماینده تربت جام طی نطقی در نشست علنی مجلس گفت: چیزی از ملت باقی نمانده و این روزها با بد و بیراه و نفرین مردم مواجه شده ایم. دولت ناتوان از اداره امور
کشور است و مجلس باید به عنوان نهاد نظارتی و قانونگذار دخالت کند.

این نماینده مجلس در توییتی نیز گفت: بودجه صدا و سیما را به مردم بدهیم هرکس دوست داشت اشتراک بخرد و ۲۰:۳۰ تماشا کند. هر کس دوست نداشت پولش را صرف امورات
زندگی کند.
